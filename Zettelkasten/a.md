- I tumori mucinosi dell’ovaio sono caratterizzati da ghiandole, cisti e/o papille rivestite da cellule di tipo epiteliale contenenti muco, e rappresentano il 3-4% dei tumori ovarici. Circa il 75-80% è di tipo benigno (cistoadenomi mucinosi), il 15% è maligno e il 5-10% è borderline. Tra i tumori ovarici, i mucinosi sono quelli che raggiungono le dimensioni maggiori, dato che possono superare anche i 30 cm di diametro.
- Per le neoplasie ovariche di tipo mucinoso, a differenza di ciò che si ipotizza per i tumori sierosi, si suppone che la sequenza della trasformazione maligna avvenga da tumore benigno a borderline a carcinoma invasivo con stadi di passaggio graduali caratterizzati da un aumento di frequenza di mutazioni del gene K-ras.
- Questa mutazione genetica è del tutto simile a quella osservata nel carcinoma intestinale ed è per tale motivo che alcuni ricercatori hanno ritenuto che le forme mucinose ovariche potessero esordire da un teratoma con componente intestinale e che l’evoluzione
tumorale ne nascondesse l’origine.
Tumori benigni. Si presentano in genere sotto forma di voluminose cisti
multiloculate, contenenti materiale mucoso (Figura 16.29); in altri casi può
prevalere la componente solida, con piccole cisti (cistoadenofibroma,
adenofibroma). Istologicamente sono neoplasie caratterizzate da ghiandole
e cisti rivestite da epitelio colonnare di tipo mucinoso. La componente
solida è costituita da tessuto fibroso scarsamente cellulato.FIGURA 16.29 Cistoadenoma mucinoso. Le cisti sono rivestite da un epitelio mucinoso
cilindrico monostratificato con cellule orientate e nuclei situati alla base. Si osservano
cellule caliciformi.
Tumori maligni (carcinoma mucinoso invasivo). Nel 95% dei casi sono
monolaterali e di dimensioni cospicue (>10 cm). Presentano aree solide,
con necrosi ed emorragia, e aree cistiche che contengono materiale viscoso.
Si tratta di tumori che richiedono un accurato campionamento (2 prelievi
per ogni cm di diametro della neoplasia) per documentare chiaramente le
aree di invasione stromale, dal momento che frequentemente accanto alla
forma francamente invasiva coesistono aree benigne e borderline.
Istologicamente il carcinoma mucinoso è caratterizzato da strutture
ghiandolari che nelle varianti più differenziate ricordano l’epitelio
intestinale o endocervicale. Possono essere presenti infatti cellule ad anello
con castone e, raramente, cellule argirofile e cellule di Paneth tipiche
dell’epitelio intestinale, oppure cellule simili a quelle mucinose
endocervicali (Figura 16.30). L’epitelio si presenta pluristratificato con
atipie citologiche e nucleari. Analogamente ai tumori sierosi, i tumorimucinosi maligni si differenziano dai tumori borderline per la presenza di
invasione dello stroma.
FIGURA 16.30 Carcinoma mucinoso. È formato da cellule colonnari o poligonali con
citoplasma eosinofilo, mucinoso, che mostrano nuclei allungati e ristretti.
Tumori mucinosi borderline. Hanno dimensioni comprese fra 10-15 cm di
diametro, e sono bilaterali nel 40% dei casi. Sono cistici, uni- o
multiloculati, di solito presentano vegetazioni papillari intra-cistiche
microscopicamente evidenti. Istologicamente si caratterizzano per atipie
citologiche e architetturali, in assenza di invasione dello stroma.
Il problema più complesso per il patologo di fronte a un carcinoma
mucinoso è la diagnosi differenziale fra le forme primitive ovariche e le più
frequenti neoplasie mucinose metastatiche che si presentano clinicamente
come masse ovariche (VEDI Pista di approfondimento 12). La maggioranza
di queste origina dal colon-retto, dall’appendice, dal pancreas, dal tratto
biliare, dallo stomaco o dalla cervice uterina. Gli aspetti che suggeriscono
una primitività ovarica sono la monolateralità della lesione, le dimensioni
cospicue (possono superare i 20 cm di diametro), la crescita espansiva e il
complesso pattern ghiandolare. Oltre al quadro morfologico, alcune
indagini immunoistochimiche, quali citocheratina (CK) 7 e 20 e CDX2,possono essere di ausilio per la diagnosi differenziale. I tumori ovarici
mucinosi primitivi sono, nella maggioranza dei casi, CK7-positivi e CK20-
e CDX2- negativi (Raspollini, Taddei, 2007)