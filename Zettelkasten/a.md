

Definizione ed epidemiologia. 
- Si tratta della presenza di tessuto
endometriale non neoplastico a localizzazione extrauterina, sensibile agli
ormoni estrogeni e progesterone. È una frequente patologia ginecologica
per la quale epidemiologia, fattori di rischio ed eziologia rimangono non
completamente definiti. La diagnosi definitiva di endometriosi è posta solo
mediante approccio chirurgico, pertanto molte delle stime di prevalenza
risultano selettive. Tuttavia, stime generali dimostrerebbero che in donne
asintomatiche sottoposte a laparoscopia la prevalenza dell’endometriosivaria tra il 2 e il 18%, in quelle che si sottopongono a laparoscopia per
dolore pelvico l’incidenza oscilla nell’intervallo 5-20% e nelle donne
infertili varia tra il 5 e il 70%. Data la dipendenza endocrina, l’endometriosi
è più frequente in età riproduttiva. Con l’avvento della terapia sostitutiva
ormonale, è stata descritta una riattivazione dell’endometriosi in donne in
post-menopausa.
Fattori di rischio. L’età è sicuramente il fattore più significativo tra quelli
studiati. Il rischio di endometriosi aumenta infatti con l’età ed è massimo
fra i 35 e i 40 anni. Tra le caratteristiche corporee della donna, l’alta statura
sarebbe associata ad aumento del rischio, mentre un elevato BMI (Body
Mass Index) lo ridurrebbe; tra i fattori di rischio mestruali, studi
epidemiologici hanno dimostrato che un menarca precoce (<10 anni)
correla positivamente con aumento del rischio, così come una ridotta
lunghezza del ciclo (<26 giorni), un’aumentata durata e volume del flusso e
infine la nulliparità. Tra le abitudini di vita esiste una correlazione positiva
tra il livello di istruzione, l’elevata classe sociale, l’assunzione di alcol e di
caffeina, e negativa invece per attività fisica e fumo.
Eziopatogenesi. A tutt’oggi non esiste ancora una teoria che possa
giustificare l’aspetto multiforme di questa patologia, che è infatti definita
“malattia delle teorie”. Comunque tra le spiegazioni più accreditate la teoria
metastatica, ovvero della mestruazione retrograda, è quella più accreditata.
Cellule endometriali, passate attraverso le tube durante il sanguinamento
mestruale in modo retrogrado, si impianterebbero sulla superficie di organi
e tessuti addominali e pelvici, dove in successivi cicli mestruali andrebbero
incontro a proliferazione e sanguinamento, nonché a ulteriore
disseminazione. È plausibile che la patologia endometriosica sia anche
correlata ad alterazioni del sistema immunitario, tali da favorire l’instaurarsi
delle “metastasi endometriali” in cavità addominale. Un’altra teoria, quella
metaplastica, prevede l’origine dell’endometriosi dalla membrana celomica
originaria mediante un processo di metaplasia a seguito di prolungate
irritazioni e stimolazioni estrogeniche. Altri ricercatori hanno postulato che
l’endometriosi possa derivare dalla disseminazione di cellule endometriali
per via linfatica o vascolare, oppure che l’esistenza di foci endometriali
ectopici possa trasformarsi in endometriosi in base alle concentrazioni di
ormoni steroidei circolanti.Morfologia. L’aspetto macroscopico delle lesioni endometriosiche correla
con lo stadio della lesione e con la gravità della stessa. Si possono repertare
piccoli foci oppure grosse masse cistiche fino a 20 cm di diametro. A causa
dei sanguinamenti ciclici in queste lesioni, in risposta alla stimolazione da
parte degli ormoni ovarici, l’aspetto macroscopico è spesso variegato per la
presenza di aree bruno-rossastre. Con il tempo le lesioni possono assumere
carattere cistico, e si presentano come una capsula fibrosa contenente
materiale più o meno liquido di colorito brunastro (“cisti cioccolato”). La
superficie interna ed esterna delle cisti può essere sia liscia sia irregolare.
Le cisti endometriosiche sono frequentemente bilaterali. Un reperto tipico è
l’adesione delle lesioni endometriosiche ovariche alle salpingi e agli organi
adiacenti (retto, intestino tenue, omento). Occasionalmente, l’endometriosi
ovarica e pelvica può presentarsi in “forma polipoide”, cioè con la
formazione di masse polipoidi di tessuto soffice grigiastro che possono
simulare un tumore maligno.
La diagnosi istologica di endometriosi si basa sul riconoscimento delle
ghiandole e dello stroma endometriale e può presentare difficoltà a causa
dell’evoluzione temporale delle lesioni. Le lesioni che appaiono
macroscopicamente di colorito rossastro sono caratterizzate da cellule
endometriali recentemente impiantate che istologicamente ricordano
l’endometrio eutopico e che possono mostrare tutti i tipi di differenziazione
sia in senso metaplastico, sia iperplastico, già visti a livello endometriale. In
particolari situazioni quali la gravidanza, durante il trattamento con
specifici ormoni, o in caso di tumori dello stroma ormono-secernenti,
l’endometriosi può presentare una reazione deciduale, associata al
fenomeno di Arias-Stella, tale da configurare un aspetto di decidua
ectopica. Le lesioni che appaiono macroscopicamente brune si formano
durante il ciclo mestruale. Il processo infiammatorio e di scarificazione che
avviene durante la mestruazione coinvolge anche gli impianti
endometriosici con formazione di detriti endoluminali. Le lesioni che
appaiono invece di colorito biancastro all’esame macroscopico sono dovute
alla deposizione di tessuto collagene denso. Ne consegue che la conferma
istologica della natura endometriosica di una cisti, che richiede
l’osservazione di ghiandole endometriali e stroma, possa risultare
estremamente ardua, necessitando di un’attenta ricerca degli elementi
diagnostici suddetti spesso frammisti tra i segni di una precedenteemorragia (macrofagi dello stroma ricchi di emosiderina e tessuto fibroso)
(Figura 16.24).
FIGURA 16.24 Cisti che mostra epitelio e stroma di tipo endometriale. Si osservano
macrofagi pigmentati e tessuto fibroso, quali segni di una precedente emorragia.
Altre sedi di endometriosi comprendono tutti gli altri organi del tratto
genitale femminile, il peritoneo, il setto vescico-vaginale, l’intestino, la
vescica con l’uretere, l’omento, i linfonodi pelvici e la cute dell’addome.
Correlazioni anatomocliniche. Il sintomo cardine dell’endometriosi è il
dolore, ma questo non è strettamente correlato con la gravità della
patologia. I più frequenti tipi di dolore riportati sono dismenorrea,
dispareunia e dolore pelvico. La combinazione del dolore con infertilità o
massa pelvica costituisce la base del sospetto diagnostico che richiede una
conferma chirurgica attraverso esplorazione addominale laparoscopica. Va
sottolineato che il 20-40% delle donne con endometriosi è completamente
asintomatico e la diagnosi è posta solo in maniera occasionale. In sedi
extragenitali la presenza di endometriosi può determinare sintomatologia
relativa all’organo colpito: sanguinamento rettale ciclico, e/o tenesmo nel
caso di foci di impianto a livello intestinale; ematuria e disuria nel caso dicoinvolgimento del sistema urinario; dolori ciclici e sanguinamento nel caso
di localizzazione a livello di cicatrici chirurgiche. La terapia
dell’endometriosi può essere medica e chirurgica. Nel primo caso, la terapia
è rivolta a bloccare o antagonizzare la secrezione di estrogeni oppure a
contrastare e limitare la sintomatologia algica. L’approccio chirurgico, che è
la più comune modalità terapeutica per il management dell’endometriosi, si
avvale di tecniche di laparoscopia operativa, in genere conservativa, ma in
casi con sintomatologia particolarmente grave o dove altri approcci hanno
fallito può essere necessario ricorrere alla chirurgia demolitiva.